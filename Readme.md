**SAF-T_HU**

Üdvözöljük a SAF-T_HU publikus tárhelyén!

**1) A tárhely tartalma és célja**

A tárhely az adózási célú egységes audit állomány (Standard Audit File – Tax; SAF-T) NAV által a magyar jogszabályi környezetre és az adóellenőrzési elvárásoknak megfelelően kialakított adatstruktúra tervezetét (továbbiakban SAF-T_HU) tartalmazza. A tárhely célja, hogy a NAV SAF-T_HU bevezetésével kapcsolatos elképzeléseit minél szélesebb szakmai közvélemény érje el és tudja véleményezni.

A GitHub tárhelyen elhelyezett dokumentumokkal (adatstruktúrákat, leírások) kapcsolatban 2020. december 31-ig várja az adóhivatal a javaslatokat, véleményeket. A folyamatosan érkező észrevételek alapján az adatstruktúrákat, leírásokat a NAV várhatóan többször frissíti, az új verziót közzéteszi.

A véleményezéssel párhuzamosan a NAV egy pilot projekt keretén belül is tapasztalatokat gyűjt a SAF-T_HU adatstruktúra és a dokumentumok gyakorlati felhasználásáról. A NAV fenntartja magának a jogot, hogy a pilot haladásával, valamint a GitHub-on felmerült javaslatokkal az adatstruktúrákat, leírásokat folyamatosan változtatja. Ahol a NAV nagyobb bizonytalanságokat, számos kérdést tapasztal, a megfelelő információk összegyűjtése és értékelését követően fog változtatásokat végrehajtani.

A GitHub-ra feltöltött adatstruktúrákat és dokumentumokat a fentiek alapján nem lehet véglegesnek tekinteni, több helyen a NAV számára is vannak nyitott kérdések. Ilyenek például azok az elemek, ahol az annotáció értéklistát tartalmaz, de nincs megképezve enum,

Kérjük figyelembe venni, hogy bár a tárhely publikusan elérhető, a véleményezéshez és a fejlesztéshez hozzájáruláshoz GitHub userre van szükség. A felhasználó ingyenesen, pár perc alatt létrehozható.

**2) Hogyan tudok a projekttel kapcsolatban kérdezni?**

A tárhely jelenlegi tartalma a tervezett XSD sémák, valamint az ahhoz kapcsolódó dokumentáció véleményezésére van lehetőség.

**3) Hogyan tudok a projekthez hozzájárulni?**

A projekthez bárki szabadon hozzájárulhat. Fejlesztési ötlet, javaslat hozzáadásával kizárólag szöveges megjegyzés (issue) formájában van lehetőség. A kód formában történő javaslat adását (pull request) jelenleg nem nyitjuk meg, ugyanakkor ezen a beállításon a jövőben változtathatunk, amennyiben az előrehaladás hatékonysága ezt indokolja. A hozzájáruláskor a hozzájáruló automatikusan elfogadja a projekt licensz (MIT) által meghatározott feltételeket.

Minden feladott issue-t megválaszolunk, de kérjük, hogy lehetőség szerint kerüljük a duplikációkat. Minden issue nyilvános, a kérdést és a választ is mindenki láthatja. Amennyiben az issue javaslat és annak tartalmával egyetértünk, úgy a javaslatot befogadjuk és a projekt kanban táblájára is felkerül, mint feladat. A módosítást a későbbiekben új commit alatt hozzá fogjuk adni a projekthez.

Kérjük a tárgynak megfelelő sablon használatát az issue-k alatt kiválasztani, a következők alapján:

-   kérdés esetén: Kérdés-válasz / Q&A issue
-   javaslat esetén: Fejlesztési kérés / Feature request
-   dokumentációs hiba jelzése esetén: Dokumentációs hiba / Documentation error

Kérjük a sablon tárgy mezőjében a [] címke utáni részt annak megfelelően kitölteni, amire az issue vonatkozik!

A GitHub-on közzétett kérdések, javaslatok kizárólag a SAF-T_HU tartalmával, bevezetési lehetőségeivel kapcsolatban kerülnek megválaszolására. A felületnek nem célja általános adózási, számviteli kérdések megvitatása.

A fenti feltételeknek nem megfelelő issue-kat külön értesítés nélkül törölni fogjuk.

**4) Nyelvhasználat**

A projekt hivatalos nyelve a magyar. Ezzel párhuzamosan a sémák leírása és a dokumentáció általában angolul is elérhető, de nem garantálható, hogy az angol nyelvű változat a magyarral azonos mértékben lesz naprakész. A véleményezéseknél a kezdeményező által használt nyelven (magyarul vagy angolul) fogunk válaszolni. A projekthez történő hozzájárulás elsősorban magyar, emellett angol nyelven támogatott, az ettől eltérő nyelvű hozzájárulásokat el fogjuk utasítani.

**5) Moderálás**

A NAV fenntartja a jogot, hogy az általános etikettet vagy jó ízlést sértő hozzászólásokat, kommenteket a tárhelyről kérdés nélkül eltávolítsa.

